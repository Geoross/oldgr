ΒΙΟΓΡΑΦΙΑ ΤΟΥ ΤΖΕΦ ΜΠΕΖΟΖ
Ο Μπέζος γεννήθηκε στις 12 Ιανουαρίου 1964 ως Τζέφρι Πρέστον Γιόργκενσεν, στην πόλη Αλμπουκέρκη του Νέου Μεξικού των ΗΠΑ, από την Ζακλίν και τον Τεντ Γιόργκεσεν. Το επώνυμο "Μπέζος" το πήρε από τον δεύτερο σύζυγο της μητέρας του, τον Κουβανό Μιγκέλ Μπέζος. Οι πρόγονοί του, από την πλευρά της μητέρας του, ήταν άποικοι που κατοικούσαν στο Τέξας και σιγά-σιγά απέκτησαν ένα αγρόκτημα 25.000 στρεμμάτων. Από τον Μάρτιο του 2015, ο Μπέζος είναι ένας από τους μεγαλύτερους κατόχους γης στο Τέξας.Η μητέρα του Μπέζος, Ζακλίν, ήταν 17 ετών και μαθήτρια λυκείου, όταν ο ίδιος γεννήθηκε. Ο γάμος της με τον Γιόργκεσεν διήρκεσε λίγο περισσότερο από έναν χρόνο. Τον Απρίλιο του 1968, όταν ο Τζεφ ήταν 4 ετών, παντρεύτηκε τον δεύτερο σύζυγό της Μιγκέλ Μάικ Μπέζος, έναν Κουβανό που μετανάστευσε στις ΗΠΑ σε ηλικία 15 ετών. Η οικογένειά του καταγόταν από μια μικρή πόλη στο Βαγιαδολίδ της Ισπανίας. Ο Μιγκέλ Μπέζος εργαζόταν στο Πανεπιστήμιο του Νέου Μεξικού όταν παντρεύτηκε την Ζακλίν και υιοθέτησε τον 4χρονο Τζεφ Γιόργκεσεν, του οποίου το επώνυμο μετονομάστηκε σε Μπέζος. Μετά τον γάμο, η οικογένεια μετακόμισε στο Χιούστον του Τέξας και ο Τζεφ φοίτησε στο δημοτικό "River Oaks" του Χιούστον, από την τετάρτη έως την έκτη τάξη. Ως παιδί, πέρασε τα καλοκαίρια του στο ράντσο του παππού του, στο νότιο Τέξας. Ο Μπέζος συχνά επιδείκνυε επιστημονικά ενδιαφέροντα και ικανότητα στα τεχνολογικά θέματα. Κάποτε, δημιούργησε έναν ηλεκτρικό συναγερμό για να κρατήσει τα αδέρφια του έξω από το δωμάτιό του. Αργότερα, η οικογένεια μετακόμισε στο Μαϊάμι της Φλόριντα, όπου ο Μπέζος φοίτησε στο γυμνάσιο "Miami Palmetto". Ενώ ήταν στο γυμνάσιο, παρακολούθησε ένα Πρόγραμμα Εκπαίδευσης Επιστημών στο Πανεπιστήμιο της Φλόριντα και έλαβε ένα βραβείο "Silver Knight" το 1982. 
Το 1986 ο Μπέζος αποφοίτησε από το Πανεπιστήμιο Πρίνστον με πτυχίο στην μηχανολογία και την πληροφορική.
